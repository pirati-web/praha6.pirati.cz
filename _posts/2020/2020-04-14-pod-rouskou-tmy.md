---
layout: post
category: blog
title: Praha 6 pod rouškou tmy aneb zneužívání nouzového stavu pro prodlužování kontroverzních smluv za desítky milionů
date: 2020-04-14
author: Piráti Praha 6
image: pod_rouskou_tmy.jpg
tags: |-
  Praha_6
  covid-19
  farmářské_trhy
---
Rada MČ Praha 6 prodloužila na svém online zasedání v nouzovém stavu 31. 3. 2020 smlouvu o spolupráci mezi MČ Praha 6 a společností Farmářské trhy z.s. až do konce roku 2025. Původní smlouva přitom platí až do roku 2021 a pro její kvapné prodlužování nebyl jediný důvod. Rada se tím také postavila proti rozhodnutí Kontrolního výboru zastupitelstva, který v únoru jednoznačně podpořil konání transparentního výběru na příštího provozovatele. Praha 6 tím čelí podezření z porušení povinností péče řádného hospodáře, když záměrně využila nouzový stav k prosazování netransparentních a MČ poškozujících smluv. Piráti Prahy 6 to považují za skandální a zvažují právní kroky, aby zamezili hrozícím velkým ztrátám z této transakce. 

Farmářské trhy v Dejvicích se už dávno staly něčím jiným, než byl jejich původní záměr, tedy podpora lokálních zemědělců a prvovýrobců při prodeji vlastních plodin a výrobků. To ostatně přiznávají i sami provozovatelé ve spolupráci s Prahou 6, když v rámci stejného usnesení rady v nouzovém stavu 31. 3. 2020 mění jméno celých trhů z “Farmářských trhů” na “Trhy na Kulaťáku”, aby mohli nabízet více produktů. Dodatek ke smlouvě totiž umožňuje zprostředkování prodeje čerstvých potravin, zemědělských plodin, zejména od přímých pěstitelů a prvovýrobců, ale také cateringu a dalších výrobků, tedy vlastně čehokoliv. To ještě není tak kontroverzní rozhodnutí, protože trhy si mezi lidmi získaly popularitu a poptávka po jiných než farmářských produktech existuje. Nejzásadnější je ovšem věta v důvodové zprávě, jakoby mimochodem uvedená k tomuto “nouzovému” rozhodnutí, tedy právě prodloužení smlouvy se současným provozovatelem až do konce roku 2025, oproti plánovanému konci roku 2021. 

Prodloužení smlouvy v nouzovém stavu, online, bez řádného projednání pro městskou část nevýhodné smlouvy, které budou v konečném důsledku stát Prahu 6 desítky milionů ztrát. Nehledě na to, že Kontrolní výbor v únoru 2020 doporučil, aby se po deseti letech trvání smlouvy konalo transparentní výběrové řízení, které by do městského rozpočtu mohlo přinést další finanční prostředky a mohlo by zajistit třeba lepší a pestřejší služby pro občany. Zároveň by městská část měla možnost upravit smluvní podmínky tak, aby viděla pod ruce provozovateli: například aby bylo jasné, za jakých podmínek se pronajímají stánky jednotlivým trhovcům.

Zastupitelka za Piráty  a místopředsedkyně Kontrolního výboru **Eva Tichá** k tomu říká: 
_“Farmářské trhy v Praze 6 patří stále k těm nejoblíbenějším v Praze, ale ceny produktů rostou a farmáři si stěžují na vysoké ceny za pronájem stánku, proto odcházejí jinam. Přitom provozovatel z.s. Farmářské trhy podle odhadu vybere za pronájem asi 12 milionů korun ročně (za 45 tržních dní, 70-100 stánků). Praze 6 ovšem platí jen 950 tisíc ročně. Ta je tak i po 10 letech ve ztrátě 2,5 milionu za mobiliář a pronájem pozemku. (Výdaje 7 mil., příjmy 4,5 mil.)”_

Předseda zastupitelského klubu Pirátů na Praze 6 **Ondřej Chrást** k tomu dodává: _“V době, kdy většině lidí světa nesnesitelně chybí čas a zápasí o každou vteřinu na výrobu či nákup ochranných prostředků, na dezinfekci veřejných prostor, na pomoc občanům v nesnázích, starosta Prahy 6 iniciuje rozhodnutí, která s nouzovým stavem nemají nic společného a budí extrémní podezření ze zneužívání této výjimečné situace.”_

Piráti Prahy 6 již od prvních dní nouzového stavu nabídli svou součinnost a veškerou pomoc, zahodili veškeré nesváry doby minulé, protože to vypadalo, že s nouzovým stavem se starosta vyrovnával z počátku relativně dobře. _“Rozhodnutí rady z posledních týdnů v rámci nouzového stavu však tyto domněnky o dobrém zvládání krizové situace roztrhala na kousíčky, starosta bez skrupulí využívá situaci a porušuje veškerá nepsaná pravidla pro nouzový stav. Tedy že by se neměla přijímat nevratná kontroverzní rozhodnutí nesouvisející s přímým řešením koronavirové pandemie,” dodává Ondřej Chrást._


**Kontakt pro média:** 
**Mgr. Ondřej Chrást**, předseda zastupitelského klubu Pirátů v Praze 6, tel: +420 606 914 916; mail: ondrej.chrast@pirati.cz

**Ing. Eva Tichá**, zastupitelka Prahy 6, místopředsedkyně Kontrolního výboru Prahy 6, tel: +420 728 124 310; mail: eva.ticha@pirati.cz
