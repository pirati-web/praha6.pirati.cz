---
layout: post
category: blog
title: Životní prostředí je sprosté slovo?
date: 2020-05-17
author: Barbora Hrůzová
image: zivotni_prostredi.jpg
tags: |-
  Praha_6
  klimatické ohrožení
  životní prostředí
  komentar
---
Je zajímavé, jak postupem času některé pojmy zcela změnily svůj původní pozitivní nebo neutrální význam a proměnily se v něco úplně jiného. Většinou směšného, ošklivého nebo dokonce sprostého. Například „perník“, „soudruh“, „zdravý rozum“ nebo „podnikatel“. Stejný osud potkal i termín „ochrana životního prostředí“. Dříve by okamžitě každý řekl „Greenpeace“. Dnes spíše lidi napadne “blokování stavby kvůli žabičkám“, „řepka“ nebo „šílená Gréta“. Takové ty jednoduché mediální zkratky. V tomto případě je to ale hodně smutné a životní prostředí si to rozhodně nezaslouží. Je to totiž něco, co se bezprostředně dotýká nás všech bez rozdílu. A nejen nás lidí, ale i hmyzu, zvířat, rostlin, a vlastně i celého života na naší zemi. 

Co se týká Prahy 6 - neměli bychom pro trapné dohadování o osudu sochy Koněva, hrozbu koronaviru a jiné, často i jen marginální politické spory zapomenout na to, co je skutečně důležité. Jak a v čem zde budeme žít my, naše děti a další generace. Je mi líto, že strana Zelených, která by toto měla mít jako primární téma, již definitivně rezignovala a věnuje se jen jiným - mediálně zajímavějším tématům. 

Na jednání zastupitelstva Prahy 6 dne 13.6 2019 bylo přijato „Vyhlášení stavu klimatického ohrožení“. S tím byly spojeny úkoly pro členy vedení radnice, které měli splnit do 31.12 2019. Pan místostarosta Stárek a paní radní Kubíková si v únoru letošního roku na jednání zastupitelstva požádali o prodloužení termínu splnění svých úkolů o další rok, tedy až do 31. 12. 2020.  Pan starosta Kolář, místostarosta Lacina a paní radní Smutná nereagovali. Splnili snad vše, co měli za úkol, zapomněli požádat o prodloužení termínu, nebo neudělali vůbec nic a všem je to úplně jedno? 

V každém případě není vidět žádná změna v přístupu radnice, vše jede dál ve starých kolejích. Komise pro životní prostředí Prahy 6 se již čtvrt roku nesešla a na posledním jednání řešila jen dotace. Bod extrémního sucha a plnění úkolů v rámci stavu klimatické nouze předsedkyně odmítla zařadit na program. Zjevně to nepovažovala za důležité. Nikoho nezajímá hrozba horkého léta a s tím související jistota trvání již existujícího katastrofálního sucha, což neochotně přiznává i ministr zemědělství Toman. Sekačky na Praze 6 jedou ostošest a hoblují sotva vzrostlou trávu až na hlínu. Ale nejde jen o otázku sekat či nesekat na veřejných prostranstvích. Možností opatření pro městskou zeleň je přece mnohem víc. Třeba výsadba stromů, půdokryvných trvalek jako alternativa trávníků, výsev lučních květin, zavlažování, mlhoviště, jezírka a mnoho a mnoho dalších. 

Jestliže jediné, co radnice dokázala realizovat, je chmelová stěna na Šesťáku za skoro 200 tisíc, je to opravdu tristní. Kdyby zastupitelstvo na svém posledním jednání dne 14. 5. odsouhlasilo zařazení bodu o životním prostředí a možnost interpelací zastupitelů, ptala bych se co pro nás, občany Prahy 6, v tomto směru dělají. Taky jsem měla návrhy, alternativy a různá další i netradiční řešení. Nedostala jsem ale šanci, vedení radnice a většinu zastupitelů zjevně životní prostředí vůbec nezajímá. 
