---
layout: post
category: blog
title: RADA magistrátu Prahy NESOUHLASEM se stavbou PARALELNÍ DRÁHY PODPOŘILA OBČANY Prahy 6
date: 2020-12-10
author: Eva Tichá
image: kour-letadlo.jpg
tags: |-
  Praha_6
  Letiste
  Doprava
---

Pražští radní svým nesouhlasným rozhodnutím se stavbou nové ranveje podpořili občany Prahy 6 a přilehlých obcí Suchdola, Nebušic, Lysolají, Chaber, Bohnic a Čimic, kteří nesouhlasí s výstavbou nové paralelní dráhy na Letišti Václava Havla. Piráti Prahy 6 také nesouhlasí s paralelní dráhou a rozhodnutí rady považují za další krok proti její stavbě.  

Piráti Prahy 6 iniciativu občanů podporují dlouhodobě. Připojili se také k Petici proti plánovanému rozšíření LVH, kterou v únoru iniciovaly spolky Prahy 6, zastupující přes 700 členů.  

Změnu územního plánu, nutnou pro stavbu nové ranveje, kterou plánuje Letiště Václava Havla (vlastněné státem), pražští radní nedoporučili, ač byla původně navržena ke schválení. O změnách s konečnou platností rozhodne zastupitelstvo. 

Stavba nové paralelní dráhy podle původních plánů měla začít v roce 2022 a trvat měla zhruba čtyři roky. Její odhadovaná cena je devět miliard korun. Nová ranvej má doplnit stávající a tím navýšit kapacitu na více než 30 milionů cestujících ročně. Loni terminály na Ruzyni odbavily rekordních 17,8 milionu cestujících. To bylo podle zástupců letiště na hraně kapacity a podle názoru primátora Zdeňka Hřiba (Piráti) na hraně únosnosti pro hlavní město Prahu, které není schopné pojmout více turistů, než kolik jich každoročně přicestovalo. Letos však kvůli koronaviru provoz klesl na minimum. Podle náměstka primátora Petra Hlubučka (STAN) by nová dráha znamenala vysokou hlukovou zátěž pro další desítky tisíc lidí a také instituce, jako je Česká zemědělská univerzita nebo zoo. Proti stavbě se vyjádřili i zástupci hnutí Prahy sobě. 

Piráti Prahy 6 opakovaně navrhovali diskutovat o plánu výstavby nové ranveje a rozšíření Letiště Václava Havla. Nesčetněkrát interpelovali radní a žádali Zastupitelstvo MČ Praha 6 zařadit toto téma na program jednání. Po dlouhém roce se na červnovém zasedání zastupitelstva konečně podařilo o tomto problému diskutovat. Proti nové paralelní dráze vystupovali občané, zastupitelé i senátoři, kteří vzkázali vládě, že její výstavba jde proti zájmům nejen Pražanů, ale i celého Česka. 

Žádný z protinávrhů opozice neuspěl a šestková koalice si nakonec za podpory hnutí ANO schválila podmínečnou výstavbu nové paralelní ranveje 26 hlasy. 

V současné době, kdy naše životy ohrožuje koronavirus, by se mohlo zdát, že plán výstavby nové ranveje usnul. Ovšem „vlk nikdy nespí“. A tak, jako Rada MČ Praha 6 pod rouškou koronaviru odsouhlasila prodloužení smlouvy Farmářským trhům netransparentně bez výběrového řízení, stejně tak může dojít k dalším nevratným krokům směřujícím k výstavbě nové paralelní dráhy. A to i přesto, že je logické - a také Letiště Praha a.s. připustilo - že se letecká doprava bude ještě několik let vzpamatovávat ze současné krize, než se snad navrátí do loňských počtů pohybů letadel a cestujících.  

Paralelní dráha bude mít negativní dopad na životní prostředí a na zdravý život občanů.  Přiblíží letiště k centru Prahy přibližně o 1,5 kilometru, v některých částech městské části Praha 6 mají letadla létat až 250 metrů nad zemí. Zvýšený hluk poruší ochranné hlukové pásmo, životní prostředí budou obtěžovat emise z letadel a z navazující automobilové dopravy a přepravy, čímž dojde k přetížení dopravní infrastruktury v již tak v posledních letech přelidněné metropoli. 

Paralelní dráha znemožní plnit klimatický závazek uhlíkové neutrality a loni Prahou 6 vyhlášený stav klimatického ohrožení. 

Ochranné hlukové pásmo, kde je povoleno překračování hlukových limitů, zasáhne severní hranici Prahy 6, avšak hlukem budou obtěžováni i obyvatelé Vokovic, Horní a Dolní Šárky, Hanspaulky, Baby, Podbaby a Sedlce. Letecký hluk bude mít rovněž negativní dopady na celý přírodní park Šárka – Lysolaje. 

Deklarace radní Smutné na setkání obcí, že je pro MČ Praha 6 dlouhodobě akceptovatelný pouze rozvoj LVH do 21,2 mil. cestujících, přitom podle EIA kapacita letiště je v současné době ještě vyšší. To tedy znamená, že nová paralelní dráha není třeba. 
