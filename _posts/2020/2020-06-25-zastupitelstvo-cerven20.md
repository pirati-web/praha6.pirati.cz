---
layout: post
category: blog
title: Piráti Prahy 6 jsou proti rozšiřování letiště. Chceme usnesením změnit kladný postoj vedení městské části k paralelní dráze
date: 2020-06-25
author: Piráti Praha 6
image: draha.png
tags: |-
  Praha_6
  Pravni_zakazky
  Zastupitelstvo
  Letiste  
---
23.června 2020 - Ve čtvrtek proběhne další zastupitelstvo Prahy 6. Jeho velkým tématem bude problematika rozšiřování Letiště Václava Havla, které budí mnoho emocí a štěpí zastupitelstva napříč různými městskými částmi i magistrátem. Piráti navrhnou usnesení s deklarací, že paralelní dráhu si Praha 6 nepřeje. Tématem bude také rezignace šéfa právního oddělení kvůli objednaným právním plagiátům a velmi absurdní situace s neotevřením bazénu Petynka na letní sezónu. 

Dle společností Letiště Praha a.s. prezentovaných záměrů by se Letiště Václava Havla mělo stát první volbou pro cestující ze spádových oblastí České republiky, jihu Polska a příhraničí Saska a odbavit do roku 2035 více jak 28 milionů cestujících. Praha 6, na základě předchozích usnesení přijímaných v minulých letech a desetiletích, je oficiálně pro rozšiřování letiště i pro stavbu tzv. paralelní dráhy. Navzdory předchozím deklaracím některých svých členů současná rada (TOP09, ODS, STAN, KDU) nepředložila k projednávanému bodu rozšiřování letiště žádné nové usnesení. Předpokládáme tak, že souhlas se stavbou paralelní dráhy bude ze strany Prahy 6 nadále v platnosti. Městská část tak svými kladnými stanovisky umožní pokračovat v přípravách. 

Piráti Prahy 6 se tomuto hodlají jednoznačně postavit a jako (zatím) jediný klub navrhují formou usnesení jednoznačnou změnu postoje městské části – postoj, který by jasně deklaroval, že paralelní dráhu si Praha 6 nepřeje.

“Rozšiřování letiště je asi nejzásadnější záležitost, které se budeme muset v tomto volebním období jako zastupitelé na Praze 6 intenzivně věnovat. Kolem stavby paralelní dráhy je mnoho mlžení, tlaků apod., ale jisté je, že se neustále a velmi rychle pokračuje k tomu, že postavena bude, s čímž zásadně nesouhlasíme,” říká k tomu předseda zastupitelského klubu Piráti Praha 6 Ondřej Chrást. 
“Doba se změnila a předchozí souhlas Prahy 6 se stavbou paralelní dráhy musí být přehodnocen. Paralelní dráha by výrazně přitížila nejen obyvatelům Prahy 6, ale i jiných městských částí. Nové klimatické závazky i přeplnění Prahy turisty zásadně mění situaci, a proto apelujeme na všechny zastupitele, abychom novou paralelní dráhu jako Praha 6 odmítli,” dodává pirátská zastupitelka Eva Tichá. 

Zastupitelstvo bude řešit i další závažné otázky, zejména starostou stále nevysvětlené právní plagiáty, objednávané jako externí právní zakázky. Poslední týden přinesl do kauzy zásadní zlom a některá nová fakta. V souvislosti s kauzou pak dne 15. 6. 2020 na svou funkci rezignoval vedoucí právního odboru Břetislav Malásek. Důvody své rezignace vysvětlil poněkud chaoticky obviňováním jiných osob, zejména některých nejmenovaných zastupitelů. Starosta Kolář a pan Malásek si poslední tři měsíce mezi sebou navzájem přehazovali odpovědnost za kontroverzní právní zakázky pro svého spolužáka z plzeňských práv, advokáta Petra Kubíčka. Celou situaci jsme shrnuli v novém komentáři [zde](https://praha6.pirati.cz/aktuality/pravni-zakazky.html), a budeme také důrazně trvat na vyvození osobní odpovědnosti starosty, přímého nadřízeného dnes už bývalého vedoucího Maláska.

Jako velmi absurdní se jeví situace kolem neotevření oblíbeného bazénu Petynka. V tuto dobu měl být, podobně jako většina bazénů v Praze, již otevřen a lidé si v něm měli užívat letních radovánek. Jeho dveře však zůstaly zavřené z důvodu nemožnosti kolaudace nové vany samotného bazénu. Důvody, proč se tak děje jsou zahaleny v mlze a sahají hluboko do minulosti. Jisté je, že lidé se nemají na Praze 6 kde vykoupat. Budeme tlačit na co nejrychlejší nápravu tohoto nežádoucího stavu. 

Kontakt pro média: 

**Mgr. Ondřej Chrást, předseda zastupitelského klubu Pirátů v Praze 6**, tel: +420 606 914 916; mail: ondrej.chrast@pirati.cz

**Michal Polák, Media manažer KS Praha**, tel: +420 608 517 127; mail: michal.polak@pirati.cz


