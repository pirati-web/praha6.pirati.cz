---
layout: post
category: blog
title: Favorit radnice Prahy 6 opět vítězí, již počtvrté v řadě
date: 2021-03-17
author: Eva Tichá
image: zelenykviz.PNG
tags: |-
  Zelen
---
Půlmiliardová zakázka na péči o zeleň a úklid podle očekávání opět připadla společnosti CDV služby spolu s Pražskými službami. 

CDV získala počtvrté za sebou tuto mimořádnou nadlimitní zakázku „Provádění údržby veřejné zeleně a úklidových prací“ na celé území MČ Praha 6. Nyní v předpokládané hodnotě 484 milionů korun bez DPH na další čtyři roky. Vítěze soutěže schválila Rada městské části Praha 6. 

Zvítězilo tedy sdružení CDV, s.r.o. a Pražské služby, a.s., ale ve skutečnosti služby zajišťuje celkem šest společností (Sadovnický a zahradnický servis, s.r.o., FREKO, a.s., AVE odpadové hospodářství, s.r.o. a SNEO, a.s.). Finanční prostředky platí městská část konsorciu, to pak část přerozděluje subdodavatelům. 

„Zakázku na celé území o velikosti 220 hektarů, patrně největší v Praze, není schopna žádná společnost obsloužit samostatně. Přesto vedení radnice opakovaně zadává zakázku na celé území, ačkoliv v roce 2009 a 2017 se přihlásil jediný zájemce, stejný jako nyní konsorcium CDV a Pražské služby, pouze v roce 2013 byli zájemci tři,“ popisuje průběh soutěže zastupitelka Eva Tichá (Piráti Praha 6)

Pirátský návrh, který ale vedení MČ Praha 6 odmítlo, spočívá v rozdělení zakázky na několik územních celků (nejméně tří). Každá oblast by se podle zákona o zadávání zakázek soutěžila samostatně. Firmy by si mohly více konkurovat, plnění zakázky i finanční toky by byly transparentní. Více jsme o tom psali [zde](https://www.piratskelisty.cz/clanek-3720-jana-kabelova-zeleny-mejdan-starosty-prahy-6-kolare-aneb-jak-vypisovat-stamilionove-bianco-seky). Tento postup v minulých letech zvolila velmi úspěšně například Praha 10 a Praha 12. Proč chybí vůle podpořit zdravou hospodářskou konkurenci, která se v jiné městské části osvědčila?    

Chceme, aby péče o zeleň a úklid v Praze 6 byla profesionální a transparentní. Aby Praha 6 stále patřila k nejzelenějším a nejzdravějším městským částem, abychom zde mohli komfortně a bezpečně žít.
