---
layout: post
category: blog
title: Otevřený dopis zastupitelskému klubu ODS v Praze 6
date: 2020-01-11
author: Ondřej Chrást
image: dopis.png
tags: |-
  Praha_6
---

K rukám: 

Mgr. Kateřina Bartošová, předsedkyně zastupitelského klubu ODS Praha 6
(v kopii zastupitelé MČ Praha 6)


Na vědomí:

Mgr. Ondřej Kolář, starosta Prahy 6
Mgr. Jakub Stárek, člen zastupitelského klubu ODS Praha 6, 1. místostarosta Prahy 6
Mgr. Jan Lacina, místostarosta Prahy 6

Mgr. Tomáš Portlík, předseda pražské krajské organizace ODS

Jan Dočekal, člen zastupitelského klubu ODS Praha 6


Vážená paní předsedkyně,

s hlubokým rozčarováním a nevolí sledujeme nedělní počínání zastupitele Jana Dočekala, zvoleného na vaší kandidátce ODS a člena zastupitelského klubu ODS v Praze 6, kterému předsedáte. Zmíněný zastupitel v neděli 10.1. na Staroměstském náměstí moderoval demonstraci směřovanou proti vakcinaci, nošení roušek a dodržování protiepidemiologických opatření. Navíc po boku extremistického hnutí Slušní lidé.  

Respektujeme ústavní právo svobody projevu a shromažďování. A plně souhlasíme s tím, že chaotická vládní nařízení drtivě dopadají na podnikatele a zaměstnance v mnoha sektorech. Ale volený představitel města by měl jít v těchto těžkých časech příkladem a ne moderovat a podporovat akci po boku extremistů, jejímž přímým následkem je zahlcení zdravotních kapacit města a uvrhnutí do karantény značné části příslušníků už tak přetíženého IZS.

Rádi bychom věřili, že postoj vašeho sponzora, kandidáta za vaši stranu a člena vašeho zastupitelského klubu Dočekala nereprezentuje postoje ODS v Praze. ODS respektujeme jako politickou stranu, která ctí osobní a občanskou odpovědnost. Proto je pro nás šokem, když za ni zvolení zastupitelé a členové jejího zastupitelského klubu ostentativně dělají opak a aktivním promořováním v rozporu se zákony ohrožují zdraví a životy nás všech.

Vážená paní předsedkyně, vyzýváme Vás k vyvození jasné politické odpovědnosti. Deklarujte, zda pražská ODS takové jednání podporuje, nebo se proti němu vymezí a vyloučí svého sponzora ze svého zastupitelského klubu na Praze 6. Pokud by se pan zastupitel Dočekal rozhodl rezignovat na svůj  mandát a využít uvolněný čas k dobrovolnické pomoci v přetížených nemocnicích, považovali bychom to za nejelegantnější řešení.

Zastupitelský klub Piráti Praha 6

--
Mgr. Ondřej Chrást
předseda Zastupitelského klubu Piráti Praha 6
tel: 606 914 916
