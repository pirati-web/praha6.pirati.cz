---
layout: post
category: blog
title: Lídrem Pirátů na Praze 6 bude advokát Ondřej Vykoukal
date: 2021-12-19
author: Miloš Vlach
image: ondrej_vykoukal.jpg
tags: |-
  #komunalnivolby
---
 Místní sdružení Pirátů na Praze 6 si zvolilo lídra do komunálních voleb v příštím roce, je jím advokát a člen kontrolního výboru ZMČ Praha 6 Ondřej Vykoukal. Od svých kolegů získal velmi silný mandát.

*“Hlasů od kolegů Pirátů z Prahy 6 si velice cením. Děkuji svým dvěma soupeřům Miloši Vlachovi a Viktorovi Mahrikovi za korektní souboj a doufám, že oba budou usilovat o přední místa na kandidátce Pirátů. Dění na radnici Prahy 6, kdy je opakovaně ignorován zájem občanů, rozprodáván majetek a rozpočet připravován bez jakékoli vize, mě přimělo věnovat se místní politice naplno. Chci navázat na práci Pirátů v současném zastupitelstvu a pracovat na sebevědomé, autentické a otevřené Šestce, která ví, kam jde a která bude nejlepším místem pro život,”* říká k tomu Vykoukal.

*“Velmi si vážím toho, že Ondřej moji výzvu na post lídra přijal. Já jsem musel přihlédnout k faktu, že jsem součástí pražského předsednictva Pirátů a celostátního kulturního resortního týmu, a proto považuji za žádoucí, aby novým lídrem byl někdo, kdo se bude místní komunální kampani moct plně věnovat. Moje zkušenost z uplynulých měsíců mě utvrzuje v tom, že Ondřej je pro šestkové Piráty správnou volbou,”* uvedl bývalý lídr kandidátky v roce 2018 a předseda současného zastupitelského klubu Ondřej Chrást.

*“V primárních volbách získal Ondřej velmi silný mandát a svou prací v minulosti ukázal, že má pro komunální práci velmi dobré předpoklady. Věřím tak, že si místní sdružení Pirátů demokraticky zvolilo velmi kvalitního reprezentanta,”* řekl k zvolení Ondřeje předseda místního sdružení Miloš Vlach.

K úspěchu v primárních volbách bylo třeba získat podporu nadpoloviční většiny hlasujících. Vykoukal získal 24 hlasů z 28 možných.

V předchozích komunálních volbách vedl Piráty na kandidátce Ondřej Chrást. Se ziskem 17,3 procent hlasů strana sestavila třetí nejsilnější klub v šestkovém zastupitelstvu.
