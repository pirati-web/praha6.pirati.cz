---
layout: post
category: blog
title: Rozpočet Prahy 6 je nevyvážený, Piráti ho nepodpořili
author: Ondřej Chrást
image: rozpocet-kalkulacka.jpg
tags: |-
  rozpocet
  praha_6
---
Na pátečním zasedání zastupitelstva městské části zastupitelský klub Pirátů nepodpořil rozpočet Prahy 6 pro příští rok. Jako nejsilnější opoziční strana Piráti mimojiné kritizovali, že rozpočet byl koalicí ODS, TOP/KDU a STAN zpracován bez ohledu na očekávanou inflaci, která by v následujícím roce měla oscilovat kolem 6 - 9 %.

*“Kromě konkrétních věcí rozpočtu vyčítáme i absenci vize v rozpočtovém výhledu. Zejména v investiční části, na kterou opakovaně každý rok upozorňujeme. Celý rozpočet je spotřební a konzumní, ale co se bude dít se značnými finančními rezervami, aby se jen dále neprojídaly? Tato odpověď nám chybí a marně po ní voláme,”*  hodnotí rozpočet a další rozpočtový výhled předseda zastupitelského klub Pirátů Ondřej Chrást. 

Není ani jasné, z jakých zdrojů se pokryje nárůst nákladů, které přinese inflace. Navrhované rezervy v rozpočtu činí jen několik procent a je jasné, že inflační nárůst nepokryjí. Dokonce i tak důležitá položka jako jsou anti-covidová opatření jsou financovány z těchto nízko nastavených rezerv a je zjevné, že městská část nebude připravena na horší covidové scénáře.

Piráti protestují také proti setrvalému nabírání nových úředníků a nárůstu už tak přemrštěných nákladů na odstraňování graffiti, na provoz podivných projektů typu “chytrých záchodů,” či na výměnu bezpečnostních kamer na území MČ Praha 6 a mnohým dalším nehospodárným výdajům.

*“V pirátském zastupitelském klubu jsme rozpočet podrobně prostudovali. Rozpočet vůbec neodráží potřeby současné ekonomické a epidemiologické krize, a proto ho nemůžeme podpořit,”* dodává k rozpočtu zastupitel a člen finančního výboru městské části Praha 6 Tomáš Šídlo.
