---
layout: post
category: blog
title: Praha 6 rozšířila oblast svých dotačních programů v sociální oblasti
author: Tereza Hubáčková
image: socialni-programy.png
tags: |-
  socialni
  dotace
  praha_6
---
Na vědomost se dává, že dotační řízení v oblasti sociálních a návazných služeb pro rok 2022 se nově bude vztahovat nejen na služby zaměřené na seniory, ale také na sociálně aktivizační služby pro rodiny s dětmi i na další služby, které v Praze 6 působí a starají se o její obyvatele. Celkem může být rozděleno přes dva miliony Kč.

Tereza Hubáčková, zástupkyně Pirátů Prahy 6 v Komisi pro sociální a zdravotní problematiku, k tomu říká: *“Praha 6 dlouhodobě podporuje služby zaměřené na seniory. To je určitě dobře, protože na Šestce žije hodně seniorů. Jsme ale přesvědčeni, že jsou tu i další skupiny obyvatel, které potřebují podporu - např. rodiny s dětmi, které byly nejvíce zasaženy covidovou situací a finančními i jinými obtížemi, jež s sebou přinesla. Jsme proto rádi, že Komise přijala naše návrhy na rozšíření a ztotožnila se s nimi.”* Do textu dotační výzvy tak přibyly jmenovitě sociálně aktivizační služby pro rodiny s dětmi (ty se věnují ohroženým rodinám) a také bylo doplněno také rozšiřující příslovce “zejména”, což umožňuje podání žádosti všem organizacím, které poskytují sociální a návazné služby lidem žijícím na území Prahy 6.

Upozorňujeme sociální služby, jejichž klienty jsou i občané Prahy 6, aby se s podmínkami dotačního řízení seznámily a podaly žádost o podporu pro příští rok: žádosti je možné podávat až do konce letošního roku. Na ty, s kterými podle slov vedoucí sociálního odboru spolupracuje OSPOD Prahy 6, se chceme obrátit přímo a na možnost čerpání dotací městské části je upozornit.
