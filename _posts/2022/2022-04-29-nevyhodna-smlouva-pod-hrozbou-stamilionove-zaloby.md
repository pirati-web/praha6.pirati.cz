---
layout: post
category: blog
title: Nevýhodná smlouva pod hrozbou stamilionové žaloby. Praha 6 platí za neprofesionalitu místostarosty Laciny
date: 2022-04_29
author: Piráti Praha 6
image: pbis.jpg
tags: |-
  pbis
---
Skandální prodloužení nájmu soukromé škole Prague International British School se podle nových informací zdá být osobním selháním místostarosty pro majetek Jana Laciny (STAN). Svou nevhodnou emailovou korespondencí dal soukromé škole záminku vyhrožovat soudní žalobou v hodnotě stovek milionů, čímž dostal městskou část do absolutně nevýhodné pozice. Ta vyústila 4. dubna odsouhlasením prodloužení nájemní smlouvy o tři roky ze strany rady MČ, tato smlouva poté byla v tichosti podepsána o týden později. Na návrh zastupitelského klubu Pirátů Praha 6 se dnes odpoledne bude celou věcí zabývat zastupitelstvo městské části.

“Je úplně absurdní, že pan Lacina v emailové konverzaci někomu cokoliv slibuje, když rada o dané záležitosti žádné stanovisko v té době nedala. Zarážející na tom je, že pan místostarosta a zároveň poslanec měl v minulém období v gesci školství a musel si být vědom, že situace s obsazeností škol v oblasti Dědiny je nevyhovující, a přesto si dovolil soukromé škole dávat jakýsi předběžný závazek. Škola toto jednání využila ve svůj prospěch a vyjednala z pohledu Šestky naprosto neuvěřitelné podmínky. V případě jejich nesplnění, či neuzavření smlouvy ležela radě na stole předžalobní výzva na stovky milionů korun,” říká k tomu lídr pirátské kandidátky a člen kontrolního výboru Ondřej Vykoukal.

Nově prodloužená tříletá smlouva byla uzavřena na částku 5 milionů korun nájemného za rok, což je totožná hodnota jako u původní smlouvy v roce 2007. MČ nevyjednala žádné navýšení ani inflační doložku. Zároveň MČ ztratila možnost umisťovat na školu stipendisty. Od PBIS sice může každý rok trvání smlouvy získat dvě volné třídy pro ZŠ Dědina, za ty však musí MČ poskytnout zcela neproporční slevu z nájemného. Soukromá škola si také vymínila nutnost tzv. “separačního vstupu,” aby bylo zajištěno, že se studenti PBIS a školáci z Dědiny nebudou na chodbách potkávat.

“Pro nás je nyní zásadní, aby městská část alespoň dořešila situaci přilehlého hřiště, na kterém má pětinový podíl. Bylo by opravdu žádoucí, aby tato zpackaná kauza kolem soukromé školy měla aspoň drobnou pozitivní tečku v podobě možnosti užívání hřiště veřejností naší městské části. Je nepřijatelné, aby občanům bylo znemožněno užívat hřiště na pozemku, jehož spoluvlastnický podíl má svěřený Městská část Praha 6,” dodává trojka pirátské kandidátky Martin Suchan.
