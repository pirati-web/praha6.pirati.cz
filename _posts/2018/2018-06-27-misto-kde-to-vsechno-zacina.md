---
layout: post
category: blog
title: 'Místo, kde to všechno začíná'
date: '2018-07-03 11:51pm'
author: Ing. Dana Balcarová
image: /assets/img/posts/strahov-pirati-praha-6-zivot-prostredi.jpg
tags: Balcarova zivotni prostredi domov misto zivot politik
---
Máme vizi: místo, kde se člověk může nadechnout. Město se stromy a kašnami, kde máte v pěším dosahu vše potřebné, ale kde se pohodlně můžete přesouvat i moderně řešenou MHD. Kde všechno papírování vyřídíte z domova či s pomocí vstřícných úředníků – tedy město, odkud se na víkend neutíká. 

Nebo vesnici, kde máte blízko přírodě i sousedům, ale zároveň není náročné zařídit si běžné záležitosti, takže tu i mladí chtějí zůstat a staří nemusí své bydliště opouštět. Zkrátka místo, kde je nám v každém věku a počasí fajn. Vytvořit takové místo mohou pouze lidé, kteří jsou kompetentní, nebojí se změn a nejsou to „provaření sígři“. Měli by to být zodpovědní správci místa i obecní kasy, s chutí a schopností debatovat s místními o tom, co potřebují, do čeho se má investovat, co kde stavět či opravit. 

Musí to být aktivní a moderní politici, kteří dokážou vždy vysvětlit a obhájit svoje rozhodnutí. Dlouhou dobu se věnuji životnímu prostředí, jsem zastupitelkou na Praze 9 a vloni mě pirátská vlna vynesla do Sněmovny. Jako předsedkyně Výboru pro životní prostředí bojuji za silnější legislativu, která se aktuálně týká třeba lepší ochrany zdraví v zákonu o ovzduší. Všechno ale začíná na místní úrovni, kde se dějí reálné věci a kde radnice ovlivňuje mikroklima, ve kterém žijeme. Piráti chtějí místo, kde se dobře žije ve všední den i o víkendu.

**Ing. Dana Balcarová**,

Poslankyně PSP - Specializuje se na životní prostředí
