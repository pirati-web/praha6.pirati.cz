---
layout: post
category: blog
title: Miloš Vlach: Demokracie nefunguje bez kontroly, kontrola nefunguje bez otevřenosti
date: 2018-08-19
author: Tomáš Šídlo
image: pirati-otevrenost-radnice-praha-6.jpg
tags: |-
  Miloš_Vlach
  otevřená_radnice
  demokracie
---
„_Upřímně si myslím, že demokracie je nejlepší forma zřízení. Jediné, co jí tady chybí, je zpětná kontrola občanů. Ti ke kontrole potřebují data, čili otevřenost radnice_.“ Těmito slovy uvedl pirátský kandidát do zastupitelstva Prahy 6 Miloš Vlach svůj příspěvek na oficiálním startu kampaně strany. Zaměřil se v něm na své plány v tématu Otevřené radnice.  

„_Zjistili jsme třeba to, že úřední deska Prahy 6 má v jednadvacátém století archiv, který je platný tři měsíce. A po třech měsících tam nenajdete nic_,“ upozorňuje Vlach.  Tato praxe podle něj vede ke spekulacím třeba o tom, proč a za kolik radnice prodala nějaký pozemek nebo nemovitost.

Podnikatel a vývojář on-line uživatelské přívětivosti třeba nedokáže pochopit, že Rada Prahy 6 nebyla schopna za dva roky vypracovat soupis majetku. Radnice tak v podstatě neví, co všechno jí patří. „_Je to jedna excelovská tabulka, proboha, o tom se nemusí debatovat roky_,“ kroutí hlavou.  

Miloš Vlach se už před časem začal účastnit jednání radniční Komise pro otevřenou radnici a je z praxe, která tam funguje, upřímně zděšen. „_Běžně se stává, že komise není usnášeníschopná, protože se nesešel dostatek lidí. Někteří její členové tam nechodí dlouhodobě_,“ popisuje. „_V komisi jsou možná dva lidé, kteří se snaží s tou problematikou nějak pohnout. Zbytek tam je čistě politicky_,“ říká.

Piráti se budou snažit změnit také princip zveřejňování dokumentů k projektům městské části. „_Naprosto nepochopitelné to bylo třeba v případu podezřelého prodeje městského areálu Na Dračkách investiční skupině Penta. K tomu, abyste vůbec mohli nahlédnout do dokumentace a zjistit, co přesně je předmětem nabídky, musíte se stát účastníkem obchodu_,“ říká. V praxi to znamená, že by aktivní občan musel složit kauci ve výši 10 milionů korun: bez toho se domůže nanejvýš několika dokumentů se začerněnými údaji. Totéž se týkalo i zastupitelů, kteří jako podklad k hlasování o půlmiliardovém projektu dostali právě sadu papírů se začerněnými údaji. “_Hlasovat o věcech, o kterých z politického rozhodnutí nic nevím, je neskutečná věc, a současná radnice se po této příhodě už o svojí transparenci a otevřenosti může mluvit jen s naprostou ironií_.”

Pojem Otevřená radnice ale neznamená jenom zpětnou kontrolu toho, co úředníci nebo politici na radnici provedli. Jde také o co nejširší zapojení veřejnosti přímo do rozhodovacího procesu. Pirátskou vizí je proto vznik „projektové kanceláře“. Podle Miloše Vlacha by měla nejen pomáhat s organizací investic, grantů a rozvojových projektů, které vznikly na radnici, ale být také dostupná pro veřejnost. „_Pokud přijde občan s nějakým záměrem, který je podle něj ve veřejném zájmu, kancelář pro něj bude k dispozici_,“ plánuje muž číslo 4 na pirátské kandidátce. Systém, kdy občané přicházejí se svými nápady a ty pak mají šanci na realizaci, by podle něj měl být samozřejmostí. Stejně tak v případě, že s nějakým záměrem přijde radnice, budou mít občané šanci do projektu mluvit a Městská část bude jejich názor respektovat.   

Svou praxi vývojáře internetových systémů, které jsou přívětivé pro uživatele, chce Vlach využít i v práci na úpravách radničního webu. „Nechci, aby lidi museli trávit hodiny, než objeví místo, kde je uložený nějaký dokument, třeba zápis ze zasedání Rady,“ plánuje. Připomněl v této souvislosti také martyrium, které musí absolvovat rodiče, když chtějí zapsat své dětí do mateřských škol. V plánu Pirátů je zavést on-line pořadník. „_Není důvod, aby se do něj nemohly děti zapsat třeba hned po narození. Rodiče tak budou mít pro své potomky jisté místo ve školce několik let dopředu_,“ přibližuje svůj námět pro budoucí působení na radnici Prahy 6 kandidát Pirátů Miloš Vlach.
