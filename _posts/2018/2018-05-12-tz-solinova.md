---
layout: post
category: blog
title: Piráti Prahy 6 zastavili nevýhodný 30letý pronájem domova důchodců soukromé firmě
date: 2018-05-12
author: Viktor Mahrik
image: solinova.jpg
tags: |-
  Šolínova
---
**Piráti již měsíce poukazují na špatně vypsané výběrové řízení k rekonstrukci a provozování komerčního domova pro seniory v Šolínově ulici v Praze 6. To vypsala Městská část Prahy 6 ovládaná koalicí TOP 09, ANO, STAN a KDU-ČSL. Účastníci výběrového řízení zřejmě dali Pirátům za pravdu - do 30.dubna, kdy chtěla radnice výběrové řízení uzavřít, žádný zájemce  závaznou nabídku nepodal. Piráti dlouhodobě prosazují, aby domov pro seniory namísto komerční firmy začala provozovat Městská část jako sociální službu za cenu přijatelnou pro všechny občany Prahy 6.**

- - -

Pirátská strana dlouhodobě usiluje o to, aby majetek městské části sloužil občanům, nikoli obchodním zájmům soukromých firem. Proto Piráti nesouhlasí s 30letým přenecháním objektu komerční firmě, neboť ze stejně dlouhé smlouvy uzavřené na pronájem Polikliniky Pod Marjánkou se městská část musela před 2 lety vykupovat sumou ve výši 40 milionů Kč. Piráti jsou přesvědčeni, že také u domů v Šolínově ulici by mohlo dojít k podobné blamáži. Preferují, aby městská část domy co nejrychleji zrekonstruovala na moderní a účelný domov pro seniory. Rekonstrukci má zaplatit z peněz, které má dosud na účtu z příjmů za privatizaci bytů. Provozovat ho má pro seniory Prahy 6, tak jako provozuje jiné sociální služby.

Piráti na Praze 6 zorganizovali proti postupu městské části petici, kterou za pár dnů podepsalo více jak 600 obyvatel. Zároveň Piráti podali podnět na Úřad pro ochranu hospodářské soutěže, ve kterém poukázali na zjevná porušení zákona o zadávání veřejných zakázek.

_“Pro občany Prahy 6 je fiasko veřejné soutěže výborná zpráva, protože při pečlivějším psaní smluv městská část přestane riskovat, že se časem bude muset z dlouhé nájemní smlouvy vykoupit, tak jako to udělala před dvěma lety v Poliklinice Pod Marjánkou. Piráti na nevýhodnost smlouvy uzavřené na 30 let již delší dobu poukazovali, sbírali mezi lidmi podpisy pod petici požadující zastavení řízení a také podali v té věci i podnět k ÚOHS,”_ komentuje výsledek výběrového řízení Ondřej Chrást, pirátský lídr do podzimních komunálních voleb na Praze 6. _“Jsme rádi, že i potenciální uchazeči podle všeho pochopili, že takto nastavené řízení není v pořádku a proto se nepřihlásili”_, dodává.

_“Podle analýzy, kterou si radnice nechala v roce 2017 zpracovat, chybí na území městské části jen v domovech pro seniory dalších přibližně 145 míst. V následujících letech se podle odhadů toto číslo nejméně zdvojnásobí,“_ doplňuje statistiky Viktor Mahrik, pirátský zastupitel na Magistrátu a předseda Místního sdružení Pirátů na Praze 6.

Praha 6, jako městská část s nejvyšším věkovým průměrem obyvatel, by se neměla zbavovat spoluodpovědnosti za zřízení a provoz domova pro seniory. Není na to sama - vypomoci může hlavní město Praha i stát.

Jana Kabelová, která se za Piráty na Praze 6 kauze dlouhodobě věnuje a také jí interpelovala na Zastupitelstvu Městské části dodává: _“Kauza svými nevýhodnými smluvními parametry nápadně připomíná nedávno medializovaný případ “pronájmu” Nemocnice na Františku na Praze 1. A také nevýhodnou smlouvu, kterou radnice Prahy 6 uzavřela v roce 2010 s firmou Poliklinika Marjánka, a.s. na pronájem budovy břevnovské polikliniky rovněž na 30 let. Postupnou rekonstrukci budovy firma v dostatečném rozsahu nikdy nerealizovala a nakonec jí ještě radnice při předčasném ukončení smlouvy vyplatila již zmíněných 40 milionů korun. Sama Městská část to tehdy zdůvodňovala nevýhodností kontraktu pro Prahu 6.”_

 Názor Pirátů na využití domů je dlouhodobý a konzistentní: Městská část má domy co nejrychleji zrekonstruovat na moderní a účelný domov důchodců. Rekonstrukci má zaplatit z peněz, které má dosud na účtu z příjmů za privatizaci bytů. Provozovat ho má pro seniory Prahy 6, tak jako provozuje jiné sociální služby. A konečně: radnice o formě využití domů musí také hovořit s občany, kterým ostatně má trojdomí Šolínova sloužit.

Kontakt pro média:<br/>
Mgr. Ondřej Chrást, lídr Pirátů na Praze 6 pro komunální volby 2018; tel: +420 606 914 916; mail: ondrej.chrast@pirati.cz<br/>
