---
layout: post
category: blog
title: Stromy nejsou kandelábry
date: 2018-09-04
author: Tomáš Šídlo
image: environmental-protection-683437_1280.jpg
tags: |-
  Stromy
  Zeleň_ve_městě
  Péče_o_životní_prostředí
  Veřejný_prostor
---
Když někdo zabije bez důvodu 20 chovných zvířat, spáchá tím trestný čin s trestní sazbou do pěti let vězení. Když někdo pokácí bez povolení dvacet staletých lip, je vlastně všechno v pořádku a spraví to nějaký dopředu plánovaný peníz státu. Viz. stavba budovy Telehouse, kde nádherné vzrostlé lípy bez povolení vykáceli, aby mohli začít stavět.

Dějí se i drobnější zločiny: stromy se kácejí na základě znaleckého posudku znalce, jehož firma pak provede kácení. Pan znalec si sám zajišťuje svým znaleckým posudkem práci a výdělek. Viz. park v Zavadilově ulici, kde jsme si (my, parta sousedů) po čtyřleté právní bitvě většinu stromů zachránili, ale stálo nás to množství času, peněz na právníky a naše poznání, že radnice tu snad není od toho, aby komunikovala s občany, ale aby s nimi bojovala?

Anebo se na strom přijde kouknout znalec a odsvědčí, že strom je nemocný, s  rozsáhlou vnitřní hnilobou a přesnější metody diagnostiky stromů zavrhne. Strom se pokácí - a ejhle, hniloba nikde, ani rozsáhlá, ani nerozsáhlá. Viz. posudek ČZU při pokácení topolu bílého v Badeniho ulici v březnu 2018.

A ještě jinak se pečuje o stromy: Kácejí se ve stavu krajní nouze, což je právní režim pro kácení polomů po vichřici. Vichřice třeba u nás v Zavadilově byla za poslední roky 3x, ale nikdy se po ní nic pokácet nemuselo - přesto se v tomto režimu jindy kácí, protože se proti kácení nemohou místní bouřit, a protože při kácení ve stavu krajní nouze není nutné vysadit náhradní strom!

A propos náhradní výsadba - čili nové stromy místo starých. Zasadí se a desítky procent jich do pár let umírají pro špatnou péči. Příkladů mnoho. Nebo se zasadí nějaká chudinka místo toho, aby se nechal obrazit dobře usazený kořen pokáceného stromu. Naposledy (24.7.) vrba v parku na Hadovce.

Anebo se hraje papírová válka. Radnici přijde žádost o schválení kácení v prosinci, ale řízení radnice začne uprostřed prázdnin a doufá, že nás všech 15, co radniční arbo-žonglování sledují, je na dovolené. Viz. nynější snaha vykácet staré krásné lípy na Bachmačském náměstí.

Péče o stromy je prostě na Šestce problém, který nikdo moc nevidí, a tím pádem ani nikdo moc neřeší. Ale vzrostlé letité stromy by tu měly zůstat i po nás, když přežily naše rodiče a prarodiče. To totiž nejsou kandelábry, které se mění kus za kus. Vzpomínám, jak náš osmdesátiletý soused plakal, když mu před očima uprostřed vegetačního období pokáceli zdravý strom, který sázel kdysi se svým otcem. 

Piráti Prahy 6, pokud jde o stromy, budou prosazovat, aby správcovské firmy dostávaly zaplaceno tak, jako platil čínský císař své lékaře. Nikoli za to, že budou léčit, čili kácet a co nejvíc “ošetřovat”, ale za to, že stromy udrží zdravé a v co nejdelším věku.

Prosím, napište mi na tomas.sidlo@praha6.org svůj názor, pokud jde o stromy, komunitní zahrady, i přírodu na Praze 6. Děkuji předem, a ať se nám tu dýchá, co nejzdravěji.
