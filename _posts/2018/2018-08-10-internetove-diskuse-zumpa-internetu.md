---
layout: post
category: blog
title: Internetové diskuse – žumpa internetu?
date: 2018-08-09
author: Martin Boháč
image: social-media-1989152_1280.jpg
tags:
  internet
  sociální_média
  fake_news
---
Možná jste si v posledních letech všimli vyšší míry nepochopení, agresivity, či přímo nenávisti, která provází jakoukoli diskusi na českém internetu. Debaty pod články na všech internetových portálech a denících jsou plné sprostých slov a nadávek psaných gramaticky velmi špatnou češtinou, ale o to většími písmeny (někteří diskutéři asi ten capslock ani neumějí vypnout).

Zkusili jste s nimi diskutovat? Jejich argumenty ale většinou nedávají smysl, že? Nikdy vám neodpověděli na otázku, na argument reagovali argumentačním faulem a neopomněli zmínit Kalouska, Sorose a uprchlíky? Asi se vám nepodařilo vyjít z diskuse vítězně nebo je přesvědčit o svém názoru, že? Raději jste to po nějaké době vypnuli a už nikdy… Máte z toho pocit, že celá naše země je plná nenávistných a hloupých lidí, protože v každé diskusi je to stejná písnička?

Pokud si na předchozí dotazy odpovíte kladně, stali jste se obětí internetových trollů. Internetový troll není mytická postava ze skandinávských pohádek, která dotykem prvního ranního paprsku zkamení: je to člověk z masa a kostí, profesionální diskutér, který je za svou práci dobře zaplacen. Jeho úkolem je nejen rozsévat nenávist pod každý čtený článek v internetových médiích, ale hlavně vytvářet alternativní obsah, „jiné zprávy“. Ty, o kterých se jinde nedočtete. Fake news. Ke každé reálné zprávě existuje hned několik fantastických teorií o tom, že věci vlastně nejsou vůbec tak, jak to „prolhaná západní média“ prezentují. Naneštěstí pravda není tak zajímavá jako úžasné konspirační teorie, a tak se tyto fake news šíří mezi lidmi po internetu mnohem lépe než pravdivé tiskové zprávy, které je vyvracejí.

Smyslem práce internetových trollů je vytvořit přesvědčení, že společnost je rozdělená, že některé velmi obskurní, xenofobní, nenávistné a často úplně nesmyslné „pravdy“ vyznává velká část populace. Jejich hlavním cílem je zasévat strach; velmi dobře funguje třeba strach z „hord přistěhovalců“. Tuto strategii použili velice chytře už nacisté v roce 1933, kdy jim strach ze Židů vyhrál volby. A o volby zde jde hned jen v první řadě.

Není náhodou, že v celém západním světě získávají stále větší vliv strany s extremistickými názory, které mají společného jmenovatele: velmi pozitivní názor na spolupráci s Ruskem. Existuje mnoho důkazů o tom, že právě Rusko a jeho tajné služby tyto internetové trolly platí. V Petrohradě fungovala společnost Internet Research Agency, která zaměstnávala v roce 2015 v jedné budově až 1000 profesionálních trollů. V amerických volbách bylo použito 36 746 falešných účtů na Twitteru, které se zapojovaly do diskusí ve prospěch Trumpa a rozšiřovaly proruský obsah. Facebook uvedl, že během voleb do kongresu v roce 2016 bylo více než 126 milionů Američanů zasaženo profesionálně vytvořeným propagandistickým obsahem. A to je pravděpodobně jen špička ledovce. 

Možná máte i ve svém okolí někoho, kdo už nevěří těm prolhaným novinářům a své informace o politice, UFO a Rusku čerpá z Aeronetu, svetkolemnas.info, zvedavec.org, ac24.cz nebo jiného z více než padesáti webů v češtině. Nemějte mu to za zlé, nemůže za to. Chytil se do sítě nejmodernější zbraně: propagandy postavené na neurologických výzkumech. Jejím cílem je destabilizovat celý západní svět a bohužel se jí to skvěle daří.

Pirátská strana je s internetem propojena už od svého vzniku a toto nebezpečí vnímá velmi jasně. Zatím na světě neexistuje účinná obrana, ale mnoho států si tento nový fenomén uvědomuje. Dá se s tím něco dělat, ale bude to dlouhý boj. Piráti budou stát v přední linii.

To podstatné ovšem je, že vaši známí se nezbláznili a jsou to pořád ti samí hodní lidé. Česko není plné nenávisti a internetové diskuse nejsou tak vypovídající, jak by si někteří přáli.
