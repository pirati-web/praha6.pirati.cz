---
layout: post
category: blog
title: Rozhovor s Ondřejem Chrástem na téma budoucnosti Prahy 6
date: 2018-08-03
author: Ondřej Chrást
image: pirati-chrast-a-hrib.jpg
tags:
  Ondrej_Chrást
  veřejný_prostor
  Dejvická
  Bělohorská
  Evropská
  památky
---

**Otevíráme pro vás rozhovor s naším lídrem do komunálních voleb 2018 a kandidátem na starostu Prahy 6 Mgr. Ondřejem Chrástem. Rozhovor vznikl na konci května do první Pirátských listů Prahy 6, kterých se rozdalo obyvatelům Prahy 6 již bezmála 30 000. Rozhovor je oproti papírové verzi rozsáhlejší a více detailnější – je o veřejném prostoru, kulturním dědictví nebo nakládání s majetkem na Praze 6.**

V současné době již kandidáti do Zastupitelstva Prahy 6 rozdávají druhé (označení Babí léto) Pirátské listy pro „Šestku“ a chytají třetí, tentokrát předvolební, na září.  

**Logická otázka na úvod, proč vstupujete do divokých vod politiky na Praze 6?**

Přiznám se, že jako občan jsem v minulých volbách volil jednu ze současných stran stávající radniční koalice, která slíbila, že napraví pochybné akce a podivná rozhodnutí, jenž vznikaly v uplynulých obdobích. Dal jsem jim důvěru a oni ji naprosto zklamali. Nejenže problémy nevyřešili, ale ještě přidali kauzy nové. Místo toho, abych jen tak nadával, jsem se rozhodl převzít odpovědnost. Opravdu mě rozčiluje nekompetentnost a neschopnost řešit věci jednoduše a efektivně. Několik kauz poslední doby, jako je podezřelé koncesní řízení na “trojdomí” v Šolínově, které se nám ale už podařilo zastavit peticí, prodej lukrativního pozemku na Vítězném náměstí 80 milionů pod posudkovou cenou, zvláštní okolnosti tendru okolo dalšího atraktivního pozemku v areálu Dračky... To jsou věci, které mě přivedly do politiky. Chci napomoci skutečné změně k lepšímu. 

**Víme o vás, že Vy osobně se chcete věnovat především kráse veřejného prostoru. Ale co jeho účelnost? Není to v rozporu?**

Krása a účelnost veřejného prostoru jdou spolu ruku v ruce. Když se dnes podíváte třeba na hlavní obchodní třídu Prahy 6, kterou je Dejvická, připomíná spíš parkoviště – a stromy v květináčích dojmu opravdu nepomáhají. Mou vizí je, aby se z Dejvické stala opravdová výkladní skříň naší čtvrti. Sjednotíme tam povrchy chodníků, zásadní rekonstrukce sítí umožní vysadit stromy. Pomohou hlavně v horkých a suchých obdobích, stejně jako nové vodní prvky, třeba pítka. Často jsou tyto nápady pranýřovány, že rozsáhlé rekonstrukce - např. přeložky sítí jsou drahé a nevyplatí se. My si myslíme opak, kvalita života je pro nás prioritou. Při dnes již nesporné změně klimatu musí prostě dojít také ke změně myšlení a koncepce, jak by měl veřejný prostor vypadat. „Doba betonu“ je již snad definitivně za námi. Dalším mým téma¬tem také je, aby zmizel vizuální smog a nahradila ho úhlednost a elegance tak, jako jsme zvyklí vídat v zahraničí. Toho lze docílit i při nízkých nákladech, například formou pobídek místním živnostníkům a podnikatelům, aby si např. upravovali své cedule či výlohy. Podobnou obnovou by mohly projít i další důležité ulice: například Bělohorská, Jugoslávských partyzánů či Evropská. Jsme jednou z nejbohatších částí Prahy, ale teď to v ulicích není vidět. 

**Jak byste nakládal s majetkem Prahy 6?**

 V minulých desetiletích se téměř výhradně prodával. Teď se ale ukazuje, že se s výprodejem obecního majetku pojí i neřešené problémy – třeba nedostatek dostupného bydlení pro tzv. potřebné profese jako jsou učitelé, zdravotníci nebo třeba hasiči, kteří si nemohou dovolit, zvláště když mají mladé rodiny, na šestce bydlet. Privatizace bytů byla jistě nutná a chvályhodná a umožnila dlouholetým obyvatelům nabýt svůj vlastní byt, ve kterém žili, což je naprosto správně. Praha 6 však měla myslet i na svou budoucnost a ponechat si část bytového fondu, případně nový vystavět. Ani to se nestalo, většina pozemků pro možnou bytovou výstavbu už se prodala, často za velmi malé peníze. Čili Praha 6 tratila několikrát – přišla o pozemky a ještě z toho měla malý benefit. My prosazujeme např. bytová družstva, která byla tak známá a funkční za první republiky. Dejvice v podobě, jaké je známe, se vystavěly bez developerů, právě také za pomoci bytových družstev. V bytové i majetkové politice čerpáme inspiraci v zahraničí např. z Mnichova či Kodaně, kde je bytová politika a veřejná správa majetku města na zcela jiné úrovni. Dalším velkým problémem, který vnímám ohledně majetku, je naprostá neúcta ke kulturnímu dědictví. V poslední době jsme svědky několika „kauz“ kdy se na šestce bourají krásné a architektonicky cenné vily. Majitelé prostě ignorují úřady a domy zbourají. Samozřejmě zcela ctíme soukromé vlastnictví a víme, jak je těžké pro MČ čehokoliv s majiteli takovýchto cenných vil dojednat, nástroje však existují a nevyužívají se dostatečně. Vlastnictví není jen právo, ale také závazek. Koupíte-li si kulturně chráněný objekt, musíte počítat s tím, že se o něj musíte postarat, ne ho prostě zbourat a postavit jiný. Takové jsou zákony naší země. 


**Zachovávat historické budovy je sice pěkné, ale není pro občany lepší bydlet v nových, moderních a pohodlných bytech?**

Z historie vyrůstá naše současnost. Chci proto co nejvíce zachovat cenné kulturní dědictví i pro naše potomky, aby i oni jednou zůstávali rádi ve své rodné Praze 6. Jsem zásadně proti bourání a necitlivé přestavbě starých, architektonicky cenných staveb, jako se to děje v poslední době. 

**Jak chcete přistupovat k podnětům občanů? Mají mít právo vám „kecat“ do vaší práce a do vašich vizí?**

Vytvoříme podmínky pro radnici otevřenou občanům. Chceme, aby měli možnost vyjadřovat se k palčivým problémům a mohli se podílet na jejich řešení, aniž by si museli brát volno z práce a osobně interpelovat na zasedáních zastupitelstva. S pomocí občanů pak můžeme vyřešit i staré, vlekoucí se problémy, které nám zůstanou jako nechtěné dědictví po minulých vedeních radnice. 

**Takže máte dobrý program pro veřejný prostor. Ale co ostatní problémy Prahy 6?**

Máme inspirativní program i v oblasti školství a vzdělává¬ní, sociálních otázkách, financích, bytové politice, dopravě i v životním prostředí. Odborně pokrýváme celé spektrum současné činnosti MČ. Jsme silný, kompetentní a kvalifikovaný tým, který se nebojí realizovat svoje vize. Každý týden jsme někde v ulicích Prahy 6 a mluvíme s lidmi, máme otevřené schůze pro všechny zájemce, budeme pořádat veřejné debaty. Podrobně se o programu dočtete také u nás na webu praha6.pirati.cz. 

**Vaši protivníci vám vytýkají, že máte málo zkušeností a nejste spolehlivá „tradiční“ strana. Můžou vám voliči důvěřovat?**

Nebojte se dát nám svoji důvěru! Po listopadových volbách někteří politologové a „odborníci“ předpovídali rozpad Pirátské strany a chaos mezi Pirátskými poslanci, kteří se měli jako přeběhlíci uchýlit pod křídla „tradičních“ stran. Opak je pravdou. Naši poslanci se pevně drží Pirátského programu, plní postupně vše, co před volbami slíbili a nemění svoje názory. A stejně tak se po úspěšných volbách budeme chovat i my. Chceme, aby Praha 6 zůstala i pro další generace. Chceme Prahu 6, která bude vstřícná a bude se slušně chovat ke svým seniorům, našim rodičům, kteří nás vychovali, která bude příjemná rodinám s dětmi a která bude inspirativní pro mladé, kteří v ní vyrůstají.

**Ptala se Barbora Hrůzová.**
Rozhovor vznikl pro Pirátské listy Prahy 6, na konci května 2018.

**Mgr. Ondřej Chrást**

**Má dlouhodobé zkušenosti z práce v neziskovém sektoru v oblasti kultury a v oblasti reforem profesního terciárního vzdělávání, kde jako projektový manažer koordinuje mezinárodní i lokální projekty související s “fenoménem 4.0.” a souvisejícími změnami ve vzdělávání. Jeho prioritami je obnova a zachování krásy veřejného prostoru a ochrana kulturního dědictví. Vystudoval psychosociální studia a teologii na UK a v současné době studuje doktorát na Fakultě podnikohospodářské VŠE v oboru Arts managementu, kde zúročuje svůj dlouhodobý odborný i osobní zájem o památkovou péči a obecně o udržitelnost a propagaci kulturního dědictví.**
