---
layout: post
category: blog
title: Kurt Gebauer - Je na čase ty věci začít řešit
date: 2018-09-30
author: Tomáš Šídlo
image: kurt-gebauer-hlavicky-namesti-jana-palacha-praha2011.jpg
tags: |-
  Kurt_Geabuer
  umění
  veřejný_prostor
  architektura
---
_Kurt Gebauer, jeden z nejoriginálnějších českých sochařů a emeritní profesor UMPRUM, se často vyjadřuje k místní politice. Péče o veřejný prostor je pro něj součástí jeho umělecké práce. Říká, že právě z péče o veřejný prostor vznikla výtvarná kultura, a tak se v jeho pojetí výtvarná kultura nedá oddělit od způsobu, jakým se rozhoduje o podobě ulic a náměstí. S Kurtem Gebauerem si povídáme jednoho horkého letního dne na zahradě plné soch u domu v Dělostřelecké ulici ve Střešovicích, kde Kurt Gebauer bydlí._

**Pamatuju si, jaký rozruch vyvolaly  v osmdesátých letech vaše sochy  v parcích na Malé Straně. Takový veselý barevný prsatý ženský plovoucí v jezírkách podle toho, jak zafouká vítr...**

To mi všichni připomínají, jak byli malí a chodili tam s tatínkem. Dokonce se kvůli tomu údajně někteří rozhodli stát se sochařem (smích). 

**No není divu. Vždyť se tu v té době vůbec nic nedělo a tohle působilo jako zjevení.**

No vidíte. Já jsem měl  vystavené první ježibaby ve Vojanových sadech už v roce 1973. Ty pak zařízli, že je to provokace. Měl být soud, nevědělo se, jestli budou soudit i tu galerii nebo jenom mě. Nakonec se na to vyprdli. 

**My jsme vás původně odchytili na akci, kde současná radnice s občany projednávala budoucí metropolitní plán. Ten řekne, kde a jak se v budoucnu v naší čtvrti bude moct stavět.**

Přišlo mi to šílený. Celou  složitou otázku vývoje obce na desítky let dopředu  vyřešit za jedno odpoledne, nakonec zvednout ruku a říct, tak jo. Byla to formalita jak prase, mluvit tam mohli jen zastupitelé, ne občané. Považuji to za podvod na obyvatelích. Tahle se veřejný prostor nedá plánovat. To, že se důkladně nemluví s lidmi, kteří v té oblasti bydlí, je chyba. Berou se jenom jako nějaký materiál. 

**Nebo jako nepřátelé.**

Nebo tak. Já třeba nechápu, jak je možné, že v Praze 6,, kde žije tolik architektů, aktivistů a intelektuálů, se mohla zrealizovat taková šílenost, jako je křižovatka Prašný most. Ten tunel měl přece odstranit auta z povrchu, aby se spojila moderní architektura první poloviny 20. století v Dejvicích s Pražským hradem. A najednou je tady dálnice. A pak ještě následují úvahy, že když je na Svatovítské třikrát víc aut než před Blankou, že to vyřešíme obchvatem Kulaťáku. Já nevím, jestli ti dopraváci jsou tak hloupí nebo podplacení stavebníma firmami. 

**Co s tím?**

Potřebujeme najít kvalitu. Na radnici se pohybuje spousta architektů, jsou to vesměs lidé, o kterých nikdo nikdy neslyšel, kteří nic zásadního nevytvořili, pro které je práce na radnici vrchol života. Bylo by potřeba to obrátit. Aby rozvoj čtvrti vymýšleli architekti, kteří už uspěli, jejich slovo  má váhu a do Prahy 6 nekompromisně přinesou kvalitu. V Litomyšli měl starosta odvahu dát rozvoj města architektu Pleskotovi, a vzniklo nádherné město. Pleskot samozřejmě prosazoval správné, dlouhodobé, kvalitní věci, nedal si do toho kecat. Jeho nezajímalo kšeftování s pozemky.  Chce to někoho takového i pro Prahu 6. 

**To jsou silná slova.**

Tady se toho už tolik zkazilo, že je na čase tuto čtvrť řešit. Třeba vybydlené baráky. Vemte ty nádherné vily na Hradčanské, u Špejcharu. Tam by přece mělo platit, že pokud někdo nechá zchátrat takhle krásnou stavbu, má ji mít povinnost opravit nebo mu má být zkonfiskována. Ty baráky se musí zachránit! Tvoří přirozenou ochranu, bariéru před tou navazující vilovou čtvrtí v Bubenči. Jakmile tam vpadne nějaká novostavba, bude to cizorodý element. Ale na současném vedení šestky mi vadí i různé drobnosti. Třeba mě přímo fascinují takové ty dieslové fukary, kterými se uklízejí ulice. Dělá to prach, dělá to randál. Dokonce jsem kvůli tomu šel na úřad městské části. Půl hodiny tam do mě nějaké dvě dámy hučely, jak je to správně, že se to takhle dělá. Říkám jim, že by bylo přece elegantnější ty ulice prostě zamést. A oni mi řekli, že na to nemají peníze. To je přece praštěný! Mají peníze na tenhle šílenej stroj, který dělá akorát nepořádek, ale nemají peníze na normální zametání ulic.

**A jakou radu byste dal Pirátům, kteří míří za vítězstvím v komunálních volbách na Praze 6?**

Chraňte zeleň, vzduch, obyvatele! Buďte srostlí s těmi lidmi, ne s developerama. Město potřebuje sociální byty, potřebuje funkční sociální služby. Aby tady byli normální lidi, kteří třeba nemají auto, důchodci ať se nemusí stěhovat pryč. _**A taky bych řekl: nebourat, opravovat.**_

\_\_\_\_\_\_\_\_\_\_\_\_\_\_\_\_\_\_\_\_\_\__

Foto: Kurt Gebauer, Hlavičky, náměstí Jana Palacha, Praha, 2011
