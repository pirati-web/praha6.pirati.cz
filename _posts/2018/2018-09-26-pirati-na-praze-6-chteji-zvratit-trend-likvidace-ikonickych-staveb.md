---
layout: post
category: blog
title: Piráti na Praze 6 chtějí zvrátit trend likvidace ikonických staveb
date: 2018-09-25
author: Ondřej Chrást
image: architektura-praha-6-pirati.jpg
tags: |-
  ikonické_stavby
  architektura
  staré_vily
  veřejný_prostor
---
Startují projekt „Architektura Prahy 6 – současná, ohrožená a zmizelá“. Piráti z Prahy 6 spustili internetový portál [www.architekturaP6.cz](https://www.architekturap6.cz/), který si dává za cíl zmapovat podrobně architekturu v městské části. Na interaktivní mapě ukazují nejen bohaté kulturní dědictví, kterým Praha 6 oplývá, tedy také současnou architekturu, ale i architekturu, která ze Šestky již definitivně zmizela. Portál je otevřený a interaktivní a lidé do něj sami mohou posílat záznamy o architektuře, kterou považují za zajímavou, případně také ohroženou.

Právě architektura z Prahy 6 zmizelá byla také hlavním impulsem pro spuštění těchto stránek: konkrétně několik často diskutovaných případů z poslední doby, kdy byly krásné domy nenávratně bourány a také necitlivě přestavovány, či doslova "lehly popelem". Projekt chce přispět především k tomu, aby se podobné výstřelky už neopakovaly. Chce upozornit na krásu architektury, která formuje charakter Prahy 6.


„_Jednotlivé domy a vily, kolem kterých na Praze 6 každodenně chodíme, se již dávno staly součástí našeho života a často je ani nevnímáme. Kdyby však zmizely, budou nám velmi chybět. S mizejícími výjimečnými stavbami se ztrácí i kousek našich životů a pořádný kus naší historie. Téměř ke každému domu a vile na Praze 6 se váže silný a hluboký příběh. Nedopusťme tedy, aby tyto příběhy zmizely_,“ říká zakladatel projektu Mgr. **Ondřej Chrást**, doktorand Arts Managementu na VŠE, který se dlouhodobě věnuje památkám a jejich potenciálnímu ekonomickému využití.

„_Mnohé ikonické stavby sice lze se ziskem citlivě rekonstruovat, případně také přestavět, ale pokušení postavit například na místě vily bytový dům s více než deseti bytovými jednotkami s prodejní cenou přesahující 100 tis Kč za metr čtvereční je příliš velké_,“ doplňuje spoluzakladatel projektu Ing. **Vladimír Šraier** MBA, zastupitel Prahy 6 a finanční expert, a dodává: „_Ohrožené ikonické stavby je proto potřeba urychleně vytipovat a podat kvalitně zpracovaný návrh na jejich památkovou ochranu. To jsou přesně oblasti, ve kterých projekt a komunita kolem něj mohou významně pomoci_.“

Zároveň je třeba všemi způsoby prosazovat odpovědný development. Firmy se dnes často zaklínají svou společenskou odpovědností,  ale přijít do čtvrti, jejíž charakter, ale i tržní atraktivitu spoluvytvářejí vily z počátku 20. století, a na jejich místě postavit obyčejné bytové domy společensky odpovědné není. V zahraničí je zcela běžné, že se vnitřky domů modernizují, zatímco vnější struktury jsou zachovány a opraveny. Variantou je i citlivá dostavba. Nejde o žádné charitativní, ale o komerční a vysoce ziskové projekty. Nejohroženější ikonické stavby jsou ty, které leží mimo památkové zóny ve smíšené zástavbě a bez statutu nemovité kulturní památky - proto se často stávají „snadnou“ kořistí developerů, kteří nenarážejí na žádné bariéry.

Stávající památkovou ochranu na Praze 6 tvoří Pražská památková rezervace, která patří ke kulturnímu dědictví UNESCO (malá část na jih od Milady Horákové). Nižší úroveň ochrany mají památkové zóny - část Dejvic a Bubeneč, stejně tako jako vilová kolonie Ořechovky, Staré Střešovice, Střešovičky a Tejnka.  V Praze 6 jsou nemovité národní kulturní památky (Břevnovský klášter, Bojiště bitvy na Bílé hoře s mohylou a letohrádek Hvězda s oborou, Hradiště Šárka, Müllerova vila od Adolfa Loose a Stará čistírna odpadních vod) a 147 nemovitých kulturních památek (zdroj NPÚ).

Podrobnosti naleznete, kromě webu [www.architekturap6.cz](https://www.architekturap6.cz/), také na [facebookové stránce](https://www.facebook.com/Architektura.Prahy6.soucasna.ohrozena.zmizela/), která bude poskytovat osvětové informace, sdílet dobrou praxi a informovat o stavu mapování ohrožených a zmizelých staveb na Praze 6.

**Kontakty:
**

**Ondřej Chrást**, spoluzakladatel projektu Architektura Prahy 6 – současná, ohrožená a zmizelá, doktorand Arts Managementu na VŠE se zaměřením na ochranu a ekonomické využití památek, lídr kandidátky Pirátů do komunálních voleb 2018 na Praze 6, tel.: 606 914 916, email: ondrej.chrast@pirati.cz

**Tereza Schmoranz**, spoluzakladatelka projektu Architektura Prahy 6 – současná, ohrožená a zmizelá, email: tereza.schmoranz@seznam.cz

**Vladimír Šraier**, spoluzakladatel projektu Architektura Prahy 6 – současná, ohrožená a zmizelá,  zastupitel, finanční expert a pirátský kandidát na Praze 6, tel.: 602 276 999, email: vladimir.sraier@gmail.com
