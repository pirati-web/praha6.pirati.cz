---
layout: post
category: blog
title: Zápis do školky už nebude noční můrou - s Piráty bude vše na webu
date: '2018-09-24 12:43am'
author: Tereza Hubáčková
image: piratipraha6-skolky-zapis.jpg
tags: |-
  Piráti Praha 6
  Mateřské školky
  Děti
  Výchova
---
Začal nový školní rok a někteří rodiče se teprve před pár dny dozvěděli, že jejich dítko bylo – hurá! – přijato do mateřské školy. (Škoda, že v té době už dávno měli vymyšlenou jinou variantu. Který zaměstnavatel bude tak dlouho čekat?) Kolik dětí nakonec do žádné školky nebylo přijato, se vůbec nedozvíme. Radnice Prahy 6 totiž neumí nebo nechce relevantní data shromáždit a poskytnout občanům - poslední dostupná data pocházejí z roku 2015/2016. 

A za pár měsíců začne opět „zápisová noční můra“ pro další rodiče malých dětí. Zná to asi každý, kdo má dvouleté nebo starší dítě doma nebo v sousedství. Shromažďování více či méně zaručených informací o kvalitě a naplněnosti školek a o šancích na přijetí, potom vyplňování mnoha přihlášek, a nakonec v den D je třeba několikrát vystát frontu (někde i desítky minut) na možnost odevzdat paní ředitelce přihlášku… Pak přijde bezesný týden a šťastní výherci jdou vystát další frontu na odevzdání zápisového lístku; ti méně šťastní doufají, že se možná někde něco uvolní, jenže vůbec není jasné, kdy to bude, a plánovaný termín nástupu do práce se blíží…

A přitom to jde i jinak: elektronická forma zápisu usnadní život nejen rodičům, ale i ředitelkám a ředitelům. Celý proces může být transparentní, informace dostupné online, rodiče ušetří spoustu času a nervů a radnice získá cenná data k plánování optimálního počtu míst; také se tím podstatně omezí prostor pro korupční jednání. 

Je to krásná představa, že? Přitom vůbec nepochází ze říše snů. Podobným způsobem to už funguje v několika městech v ČR (např. v Plzni a Brně), od loňského roku třeba na Praze 5. Tak proč to nemůže jít i na Šestce? Současná radnice namítá, že zápis na webu je protizákonný (_není, web pouze shromažďuje data, rozhodnutí dělá ředitelka školky přesně podle školského zákona_), porušuje ochranu osobních dat (_neporušuje, každé dítě má kód, žádná osobní data nejsou zveřejňována_), nebo prostě nemůže fungovat (_funguje jinde, proč by nemohlo tady_).

**Pokud budou Piráti moci ovlivnit dění na radnici Prahy 6, zavedou už pro školní rok 2019/2020 on-line zápis do mateřských škol.**

Dalším uvažovaným krokem pak bude vytvoření on-line pořadníku. To by rodičům umožnilo zapsat dítě do školky už od jeho narození, aby rodiče mohli najisto počítat s tím, že až dítě doroste, bude pro něj místo ve školce zajištěno.

Piráti drží kurz a splní, co slíbili. Pusťte nás na radnici a usnadníme život vám i vašim dětem!
