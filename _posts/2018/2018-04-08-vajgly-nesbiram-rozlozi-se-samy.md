---
layout: post
category: blog
title: Vajgly nesbírám (rozloží se samy)
date: 2018-04-08
author: Barbora Hrůzová
image: vajgly.jpg
tags: |-
  Ukliďme_Česko
---

Při uklízení Česka lze zažít plno kuriózních situací. A bývá u toho i veselo, jak si můžete přečíst v reportáži o úklidové akci na Praze 6.

----

Piráti na Praze 6 nemohli chybět na sobotní akci Uklízíme Česko. Eva Tichá zajistila na radnici rukavice a igelitové pytle spolu s instrukcemi co a jak sbírat a s dvoustránkovým poučením o prevenci zranění a zásadách hygieny. Oznámila, že sraz bude v devět hodin ráno před bývalým nádražím Bubeneč.

Úřednice poněkud dotčeně poznamenala, že úklid tohoto prostoru zajišťuje úklidová firma placená radnicí, takže je to zbytečné a žádný nepořádek tam nenajdeme. Eva ji ujistila, že tam máme pouze sraz, a když tam odpadky nebudou, půjdeme jinam. Nakonec jsme tam nasbírali několik pytlů, protože na bývalém perónu přespávají bezdomovci a do úklidu se tam zjevně nikdo moc nehrne. 

Hodilo se nám upozornění ze směrnic, že nemáme sbírat žádnou munici, protože *„šrapnelů“* tam bylo docela hodně. 

Na opravdový poklad jsme narazili kousek dál na malém svahu u trati. Ležela tam obrovská hromada plechovek od Red Bulu, která vydala na tři velké pytle. Marně jsme si lámali hlavu, kdo a proč je tam vysypal. V tomto místě jsme se rozdělili na dvě skupiny. První pokračovala v úklidu horní části Bubenče ulicí Ve Struhách, druhá zamířila podchodem pod tratí ulicí Papírenskou. Sraz byl domluven na benzínce v Podbabě.

Park pod nádražím Bubeneč byl zaneřáděn odpadky docela hodně, protože jediný odpadkový koš byl důmyslně ukrytý na konci parkoviště. Veselá příhoda z natáčení byla s malou holčičkou, která mě fascinovaně pozorovala z nástupiště nádraží, jak za sebou táhnu modrý pytel a sbírám všechny ty *fuj věci*, na které jí rodiče nedovolují sahat. Když jí maminka vysvětlila, že někdo to uklízet musí, holčička mi iniciativně začala prstíkem ukazovat, kde ještě nějaké ty odpadky leží, abych náhodou něco nepřehlédla. *„Paní, tady je ještě hromádka vajglů,“* křičela přičinlivě. *„Vajgly nesbírám,“* vysvětlila jsem jí s úsměvem. Zklamaně našpulila pusinku. Maminka vypadala poněkud v rozpacích a rychle mi začala povídat, že oni taky uklízejí v okolí svého domu a taky čistí pravidelně potůček, který tam nedaleko teče. Pochválila jsem ji a sebrala použitý kondom a působením počasí úplně ztvrdlé pánské boxerky.

Na benzince jsme se sešli s druhou polovinou naší osmnáctičlenné úklidové party. Dali jsme si kafe a něco malého k jídlu a pak jsme odnesli napěchované pytle k popelnicím na tříděný odpad, který jsme měli vyznačený v plánku jako úložiště, odkud ho úklidová služba odveze. Pak jsme se rozloučili a v malých skupinkách se ještě vydali na poslední úklid před odchodem na oběd. Můj syn Ivan a já jsme zamířili k řece Vltavě, podél které vede úzká cyklostezka. Vzali jsme si poslední tři pytle s nadějí, že to bude stačit na velký kus. Omyl. Naplnili jsme je hned na prvních asi stopadesáti metrech. Smutné!

![vydra](vydra.jpg)

Zase jsme si ale pěkně popovídali s rybáři, kteří nám vysvětlili, že podél řeky neuklízí firma z Prahy 6, ale má to na starosti Povodí Vltavy, které o čistotu podél řeky evidentně příliš nedbá. Ulevili jsme kačenkám kličkujícím mezi polystyrénem a pet láhvemi a pozdravili se se zvědavou nutrií, která k nám připlula zjistit, jestli nemáme něco k snědku. Pak jsme ještě krátce podebatovali s občanem, který zde venčil svého malého psíka. Prozradil nám, že je volič KDU-ČSL a Piráti jsou jen pro mladé bouřliváky. Trochu neochotně ocenil, že tam uklízíme a přiznal, že jeho oblíbená strana se do takových akcí příliš nehrne.

Odtáhli jsme poslední tři sakra těžké a nacpané pytle k popelnicím a odešli do nedaleké hospody U Topolů na zasloužený oběd. Byl to hezký den. S více, jak 20 pytli komunálního odpadu, které jsme uklidili.

