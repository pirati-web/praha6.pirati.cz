---
layout: post
category: blog
title: Za první republiky se Dejvice postavily bez developerů, říká Jana Kabelová
date: 2018-09-03
author: Tomáš Šídlo
image: praha_dejvice_-_ulice_zikova_nataceni_filmu_g.i.joe.jpg
tags: |-
  bydlení
  developer
  sociální_byty
  bytová_výstavba
---
V málokterém z novinových článků na téma současné realitní bubliny byste nenašli zoufalé výzvy podnikatelů v bytové výstavbě – obvykle volají po tom, aby se okamžitě uvolnila pravidla a developeři mohli začít masivně stavět. Na mimořádně rychle rostoucí ceny bytů však skutečně a doslova doplácejí nejvíc samozřejmě obyvatelé. Mladé rodiny, které by se rády usadily, ale také senioři, jimž už jejich důchod často nepokryje ani nájemné. Řešením ale nemusí být nutně pouhé zlepšení podmínek pro developerskou výstavbu. Piráti by rádi nemovitostní trh udělali pestřejší, než je dnes.

 _"Když se podíváte do historie, třeba velká část území dnešních Dejvic nebo Bubenče se nestavěla stylem, jaký je dnes běžný,"_ upozorňuje Jana Kabelová, stavařka a kandidátka do zastupitelstva MČ Prahy 6. Kritizuje situaci, kdy město vezme velké území a jeho zástavbu pak realizuje jeden developer. _"Ve dvacátých letech to fungovalo tak, že město naplánovalo urbanismus území. Určilo, kde mají být ulice, parky, náměstí, školky a samozřejmě bytové domy. Pozemky pro stavbu pak rozdělilo na malé celky a stavitelé budovali třeba jeden bytový dům."_ Takovy postup podle Kabelové umožňuje, aby bylo více typů investorů. „_Kdybychom nezastavěná území, třeba brownfieldy, rozdělili a některé pozemky určili pro developerskou výstavbu, ale další poskytli třeba pro družstva a část také nechali pro výstavbu městských bytů, vznikla by pestřejší zástavba. Živé město, které bude lépe zvládat výkyvy na realitním trhu_,“ doplňuje svou vizi Jana Kabelová. 

Piráti také zdůrazňují nutnost, aby se města a městské části nezříkaly vlastní výstavby. Bytových domů s městskými byty byla na území Prahy 6 v minulosti celá řada, většina z nich je však dnes již privatizována. 

První sídliště realizované z veřejných prostředků vzniklo na Břevnově. Byty pro sociálně slabší vrstvy byly předány do užívání v roce 1936. V komplexech nad Patočkovou našlo bydlení 660 rodin. Obecní byty v Rooseveltově ulici pak vznikly ve dvacátých letech jako ukázkové řešení sociálního bydlení; jsou zde byty přiměřené velikosti s velmi účelným využitím zastavěné plochy. Meziválečnou funkcionalistickou perlou je původně dům pro zaměstnance Zemské banky, dnes bytový dům Skleněný palác na Náměstí Svobody. Ten naštěstí ve vlastnictví města zůstal.

A proto v současnosti my Piráti Praha 6 podporujeme inovativní řešení současné bytové krize, jako je koncept bytových družstev a budeme podporovat aktivní roli MČ v bytové politice. Zastavíme masivní rozprodej obecních pozemků, s developery budeme vyjednávat podmínky jejich spoluúčasti na infrastruktuře a občanské vybavenosti. V bytových projektech budeme požadovat část bytů jako obecních.
