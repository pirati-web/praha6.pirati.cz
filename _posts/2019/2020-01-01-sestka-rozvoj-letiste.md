---
layout: post
category: blog
title: Jak vidíme rozvoj Letiště Václava Havla?
date: 2020-01-01
author: Ondřej Chrást
image: kour-letadlo.jpg
tags: |-
  Šestka
  LVH
  paralelní_dráha
  letiště
---
Článek je vyjádřením pro lednové číslo časopisu Šestka

Předně je třeba si ujasnit pojmy. Rozvoj znamená rozšíření, nová paralelní letová dráha blíže Praze 6, více letadel, více odbavených lidí, více přepraveného komerčního nákladu, více dopravy. Také více hluku a emisí a zhoršení kvality života mnoha dotčených obcí v okolí letiště. Najdeme jistě i pozitivní stránky, jako je omezení nočního provozu letadel nebo kvalitnější a rychlejší služby při odbavení např. při letu na dovolenou.  

Bylo by ale moc jednoduché naskočit na neudržitelný trend neustálého rozvoje a růstu, kterým se rozšíření letiště odůvodňuje. Svět je dnes někde jinde. Neustálý neomezený ekonomický růst naráží na extrémní problémy v oblasti klimatu a mantra nekonečného zvyšování výkonnosti celosvětové ekonomiky už není mantrou nezpochybnitelnou. Otázka zvyšování počtu odbavených pasažérů, která je nejčastější argumentační linkou pro rozšiřování letiště, naráží na přeplněné centrum Prahy, které prostě více lidí a turistů nepojme. Je tedy potřeba velmi pečlivě vážit ohromné prostředky, které se mají do rozvoje investovat. 