---
layout: post
category: blog
title: Jak hodnotíme Programové prohlášení Rady MČ Prahy 6 pro roky 2018-2022?
date: 2019-02-20
author: Ondřej Chrást
image: programove-prohlaseni.jpg
tags: |-
  programové_prohlášení
---
Od podpisu koaliční smlouvy uplynuly bezmála čtyři měsíce a koalice konečně představila své programové prohlášení (PP). Je s podivem, že tuto čtyřměsíční a – dle vlastních slov – usilovnou práci neměla koalice potřebu představit osobně a s rozpravou na Zastupitelstvu obce, ale předložila ji den předem pouze jako informativní bod. Nakonec diskuse na Zastupitelstvu 14. 2. přeci jen proběhla, avšak především díky tlaku a hlasům Pirátů a s pomocí hlasů další opozice a nemnoha koaličních zastupitelů. Snaha kolice nediskutovat o vlastním programovém prohlášení je ovšem kuriózní. Piráti budou nadále prosazovat demokratickou diskusi a kontinuální debatu nad problémy naší městské části. Princip „byli jsme zvoleni na čtyři roky, tak nám do toho čtyři roky nemluvte“ je Pirátům cizí: politiku vnímáme jako permanentní dialog.
Koaliční programové prohlášení je ambiciózní, má snahu „se líbit“; není ale příliš reálné, že by se všechno dalo stihnout. Jako opoziční strana budeme po celé čtyři roky důsledně komentovat a sledovat naplňování jednak tohoto PP a jednak toho, co měly strany ve volebním programu:  jde např. o významnou restrukturalizaci SNEO, a.s., resp. zřízení investičního odboru místo netransparentních investicí a nejasných procesů u (ne)veřejných zakázek dceřiné společnosti. Budeme podporovat co nejrychlejší a předchozí volební období zanedbané rozhodnutí, jak opravit Polikliniku pod Marjánkou či trojdomí v Šolínově ulici, nebo otázku vybudování nové LDN. Naopak v oblasti dopravy máme pochybnosti o smysluplnosti a výhodnosti pro obyvatele –  např. u KES či prodloužení metra na letiště v souvislosti s faktem, že tzv. Buštěhradská dráha je již v pokročilém stadiu realizace a nákladné prodloužení metra tak zcela pozbývá smysl. V této souvislosti vítáme příslib práce na strategickém plánu obce, který naší MČ skutečně dlouhodobě chybí.
Každopádně jsou Piráti Prahy 6 připraveni podpořit velkou část návrhů programového prohlášení, protože jsou to návrhy rozumné a ve prospěch obyvatel Prahy 6… tedy pokud prohlášení nenaplňuje tradiční české přísloví „papír snese vše“ a neobsahuje jen prázdné fráze. Doufáme, že to tak není.  
