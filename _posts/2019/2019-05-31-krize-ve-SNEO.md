---
layout: post
category: blog
title: Krize ve SNEO, a.s.
date: 2019-05-31
author: Ondřej Chrást
image: draha.png
tags: |-
  SNEO 
---
Řešíme katastrofální situaci ve společnosti SNEO., a.s., která spravuje velkou část majetku a investic Prahy 6.Ve čtvrtek rezignovala teprve nedávno nominovaná předsedkyně představenstva Dagmar Halenka. Byla nominována, dle koaliční smlouvy, hnutím STAN. Důvodem, dle jejích vlastních slov, je nemožnost protlačit opatření, která by vedla k nápravě pochybení minulého vedení, které naopak z části ve vedení zůstává. Zastupitelský klub Piráti Praha 6 poslal vedení MČ - Radě MČ, které je zároveň Valnou hromadou společnosti SNEO, dopis, kde na tuto skutečnost upozorňuje a vyzývá Radu k neprodlenému vysvětlení situace. Dopis v rámci transparentnosti zveřejňujeme.

-------------------

Starostovi MČ Praha 6 - Ondřeji Kolářovi
Členům Rady MČ Praha 6
Kopie - předsedům zastupitelských klubů MČ Prahy 6
 
Vážený pane starosto, vážení členové Rady MČ Prahy 6, vážení kolegové,
 
obracím se na vás jménem zastupitelského klubu Pirátů, který byl v pondělí na politickém grémiu vyzván zástupcem TOP 09 Ondřejem Duškem k výměně zástupce Pirátů v DR společnosti SNEO Vladimíra Šraiera se stručným odůvodněním “ztráta důvěry”.
 
Dnes jsme dále s hlubokým rozčarováním přijali rezignační dopis předsedkyně představenstva SNEO a.s. paní Dagmar Halenky. Paní předsedkyně v dopise uvádí, že odchází s okamžitou platností, protože jí bylo vedením městské části znemožněno vykonávat řádným způsobem její statutární odpovědnost.
 
To považujeme za nesmírně závažné sdělení, které se přímo týká správy majetku městské části a role, kterou při tom hraje vedení MČ, resp. Rada MČ jako její valná hromada. Sdělení navíc koresponduje i s dosavadními nálezy kontrolního výboru a s auditorskými zprávami, které - jakkoli je nedostal k dispozici jejich ultimátní adresát, tj. dozorčí rada SNEO - nás naplňují obavami, co se vlastně v posledních letech v této společnosti děje.
 
Žádáme vás proto, abyste na nejbližším jednání RMČ v působnosti VH k této záležitosti přijali stanovisko, které situaci ve společnosti ozřejmí, a zřetelně sdělí, jak bude dál valná hromada SNEO  čelit nejrůznějším spekulacím o skutečném nakládání s tímto majetkem MČ.
 
Rada MČ se chystá odvolat našeho zástupce v DR této společnosti ing. Vladimíra Šraiera MBA a požaduje po nás v rychlosti a proti našim pravidlům (jak víte, děláme transparentní výběrová řízení založené na odbornosti), abychom sdělili jméno náhradníka. K tomu sdělujeme, že pan Šraier je zkušeným finančním manažerem s dlouhou historií účasti ve statutárních orgánech obchodních společností.  V DR společnosti SNEO má ze současných členů v souhrnu nejdelší období členství i nejvyšší profesní kvalifikaci (MBA z London Business School). Také jeho snaha o odvolání “pro ztrátu důvěry", jak byla tlumočena výše jmenovaným, evokuje vzpomínku na minulý režim, kde když se někoho potřebovali zbavit pro jeho názory a neměli žádné konkrétní důkazy o jeho pracovním pochybení, sdělila tehdy jediná a správná strana, že člověk “ztratil důvěru”. Na tyto totalitní praktiky nechceme a nebudeme přistupovat, proto potvrzujeme naši nominaci ing. Vladimíra Šraiera MBA v DR SNEO.
 
Představa, že by valná hromada společnosti bezdůvodně odvolala nejkvalifikovanějšího člena dozorčí rady společnosti uprostřed ostré personální krize představenstva společnosti, je nejen proti zdravému rozumu, ale i proti základním pravidlům výkonu funkce s péčí řádného hospodáře, kterou jsou členové RMČ povinováni, a jejíž absence má výrazné a neblahé následky, včetně možných následků trestněprávních. Máme členy RMČ za alespoň bazálně racionální, a tak se neobáváme, že by v okamžiku personálního kolapsu představenstva nechali zkolabovat i dozorčí radu.
 
S pozdravem,
  
Mgr. Ondřej Chrást
Předseda Zastupitelského klubu Piráti Praha 6
