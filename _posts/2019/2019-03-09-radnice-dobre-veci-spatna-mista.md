---
layout: post
category: blog
title: Radnice Prahy 6 chce dělat dobré věci na špatných místech
date: 2019-03-09
author: Barbora Hrůzová
image: ranice-prahy6-chce-delat-dobre-veci-na-spatnych-mistech.jpg
tags: |-
  senioři
  sociální_bydlení
  Šatovka
---
Starosta Prahy 6 Ondřej Kolář (TOP09) před časem natočil emotivní video jako pozvánku na besedu s občany, ve které chtěl představit projekt na obnovení léta chátrající usedlosti Šatovka. Na besedu dne 27. února 2019 přišlo poměrně hodně lidí a restauraci Břetislavka zaplnili do posledního místa.

Po úvodní řeči starosty Koláře a místostarosty Jakuba Stárka dostala slovo architektka zastupující kancelář, která zpracovala podle zadání radnice návrh budoucí přestavby a vyhrála výběrové řízení. Občanům představila svoji vizi i 3D model. Poté ještě krátce promluvil radní Marián Hošek o sociálních aspektech a konečně dostali občané možnost vyjádřit svoje připomínky a klást dotazy.

Většina přítomných byla ze Spolku Šárecké údolí a k návrhu se bez výjimky stavěli velmi kriticky. Nejvíc námitek padalo na vrub předimenzovanosti staveb a na nevhodnost plánu v chráněné oblasti vystavět komunitní centrum pro mladé rodiny a aktivní seniory. Všichni se shodli na tom, že chtějí, aby byla Šatovka opravena, ale nechtějí zde několik dalších nových domů. Poukazovali zcela správně na to, že v této poměrně odlehlé oblasti není pro aktivní seniory obchod ani kultura, knihovna či cukrárna a ani dostupná lékařská péče. Pan starosta tvrdil, že není problém všechno do areálu umístit. To se však občanům oprávněně zdálo nereálné. Starosta Kolář si hořce povzdechl, že Praha 6 takové projekty nutně potřebuje, nikdo z občanů je však nechce mít v těsném sousedství. Je to pravda jen zčásti – pokud totiž chce radnice prosadit objekt v lokalitě, která tomuto účelu nevyhovuje, nelze se jim divit.

Vyjmenovat všechny argumenty a protiargumenty by vydalo na delší článek, já se však chci zaměřit na otázku s tímto přímo související.

Ano, Praha 6 opravdu potřebuje komunitní centrum, stejně tak však potřebuje i LDN a Břevnov zase svoji polikliniku. Vedení radnice chce však silou protlačit, aby namísto polikliniky byla LDN, ze Šatovky bylo komunitní centrum a ze tří domů bývalého domova důchodců v Šolínově ulici jakési integrované seniorské centrum. Argumentuje tím, že na stavbu zcela nové LDN nemá vhodný pozemek. Ano, už nemá – v minulosti je totiž radnice rozprodala developerům.

Nabízí se však otázka, proč LDN neumístit do Šatovky, břevnovskou polikliniku nechat poliklinikou a komunitní centrum neudělat ze tří domů v Šolínově ulici. Pro LDN by stačilo opravit stávající budovu a upravit parkoviště, nebylo by třeba stavět celý velký areál. Pro komunitní centrum se zase daleko víc hodí objekty, které jsou v blízkosti všeho, co aktivní senioři i mladé rodiny mohou potřebovat – obchody, kultura, lékařská péče. Proč chce radnice mermomocí dělat dobré věci na zcela nevhodných místech? 
