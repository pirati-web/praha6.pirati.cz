---
layout: post
category: blog
title: Ať o soše Koněva rozhodnou sami Pražané v referendu, navrhují Piráti z Prahy 6
date: 2019-08-27
author: Ondřej Chrást
image: konev-obrazek.jpg
tags: |-
  Koněv
  referendum
---
Socha sovětského generála Koněva v parku na Praze 6 již dekády vzbuzuje mezi obyvateli Prahy silné a ambivalentní reakce. Piráti z Prahy 6 chtějí, aby o jejím dalším osudu rozhodlo referendum mezi místními občany. Pomník je součástí veřejného prostoru, Piráti proto věří, že je fér, aby o jeho setrvání rozhodli lidí, kteří v jeho okolí žijí.

“Na nadcházejícím zasedání Zastupitelstva Prahy 6 navrhneme, aby bylo k otázce budoucnosti sochy na náměstí Interbrigády vypsáno referendum. To považujeme v tomto případě za legitimní prostředek, jak si občané Prahy 6 mohou sami zvolit, v jakém prostředí chtějí žít,” říká Ondřej Chrást, předseda Zastupitelského klubu Pirátů na Šestce.

Ačkoliv od instalace sochy uběhly už téměř čtyři dekády, veřejná debata i dění okolo sochy zůstávají stále živé. Koněvův pomník se také často stává obětí vandalismu. Naposledy byla socha pomalována barvou ve druhé polovině letošního srpna. V roce 2015 a znovu a lépe v roce 2018 ji opatřila radnice informačními tabulkami v několika světových jazycích, na nichž jsou podrobně osvětleny Koněvovy činy a jeho působení v historii.

“Kromě podílu na osvobození části Československa má Koněv na svědomí krvavé potlačení protikomunistického povstání v Maďarsku, podílel se také na stavbě Berlínské zdi. Z dnešního území Prahy 6 pak jednotky SMERŠ pod jeho velením unesly po osvobození československé občany ruského původu do sibiřských gulagů,” připomíná Jiří Hoskovec, zastupitel za Piráty na Praze 6.

“Kovovou sochu Koněva už očistili. Jestli se to samé někdy podaří i s jeho historickou postavou,  zůstává otázkou. Otázkou, na kterou by měli odpovědět v referendu sami Pražané,” říká poslanec a obyvatel Prahy 6 Jan Lipavský s tím, že myšlenku spoluúčasti obyvatel na rozhodování podporuje. “Návrh jde ruku v ruce s dlouhodobou strategií Pirátské strany dělat politiku transparentnější a pro lidi přístupnější,” uzavírá Lipavský.
